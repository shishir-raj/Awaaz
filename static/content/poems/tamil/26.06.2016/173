ஒரு தாயின் தாலாட்டு! / கலைஞர். மு. கருணாநிதி

* "பால்கொண்டு மடுப்பவும் உண்ணான் ஆகலின்செறாஅது ஓச்சிய சிறுகோல் அஞ்சி,உயவொடு வருந்தும்மனனே! இனியேபுகர்நிறங் கொண்ட களிறட்டு ஆனான்,முன்நாள் வீழ்ந்த உரவோர் மகனே!உன்னிலன் என்னும் புண்ஒன்று அம்புமான் உளை அன்ன குடுமித்தோல் மிசைக் கிடந்த புல் அண லோனே."
(புறநானூறு பாடல் : 310 பாடியவர் : பொன்முடியார்)
பொருள் விளக்கம்:மடுப்ப = உண்ணுமாறு செய்ய. செறாஅது = செல்லமாகக் கோபித்து. உயவொடு = கவலையுடன். மனனே = மனமே.களிறட்டு ஆனான் = களிறுகளைக் கொன்றவனானான்.உரவோர் = மூத்தோர் (தந்தை). உன்னி = கவனித்தல்.மான் உளை அன்ன குடுமி = குதிரை மயிர் போன்ற அடர்த்தியான குடுமி.தோல் = கேடயம். புல் = புல்லிய. அணலோன் = தாடியுடையவன்.
பகைவெல்லச் சென்றிருக்கும் கணவனதுபனைவைர நெஞ்சத்தின் வீரத்தை நினைத்தவாறு
பகல்முழுதும் குடும்பத்தின் பணிமுடித்துச் சற்றுப்படுத்துறக்கம் கொள்வதற்குச் செல்லும் முன்னர்
பாசமுடன் மகனைக் கூவியழைத்துக் "கண்ணா!பாலமுதம் இதோ பருகிட வாடா;" என்பேன்!
"வரமாட்டேன் போ" என்று நிலாவெள்ளி ஒளியினிலேவட்டமிட்டு விளையாட ஓடிடுவான் எதிர்வீட்டுப் பிள்ளையுடன்!
வந்துவிடும் எனக்குக் கோபடம் - கோலொன்றை எடுத்தோங்கி"வரமாட்டேன் என்றா சொன்னாய்? இதோ வந்துவிட்டேன்" எனத்
துரத்திடுவேன்; அடிக்கமாட்டேன்! ஆனாலும் என்தூயமகன் அஞ்சி நடுங்கிப் பதுங்கிடுவான்!
கோலுக்கே இந்த பயம் கொள்கின்ற பிள்ளாய்; நீ - நாளைவேலுக்குப் போர்முனையில் என்ன பதில் சொல்வாய் என்பேன்!
இழுத்து வந்து செல்லமாய்க் கன்னம் கிள்ளிப்பழுத்திருக்கும் கோவைக்கனியாம் அவன் இதழில்;
தேன்கலந்த பாலின் கிண்ணம் மெல்லக் கவிழ்த்துதெம்பாக இருப்பதற்கு முழுவதையும் அருந்தென்பேன்!
அழகுதமிழ் மழலைச்செல்வன் அதனை மறுக்காமல்அச்சத்தின் காரணமாய் அனைத்தும் பருகிடுவான்!
பிறைபோல இருந்த பிள்ளை முழுநிலவாக உருவெடுத்துகுறையில்லாத் தோற்றமுடன் குன்றம் போல் வளர்ந்து விட்டான்!
தாலாட்டப் பிள்ளையொன்றைத் தந்துவிட்டுப்போராட்டக்களம் சென்ற என்னவரோ;
தமிழ் மண்ணின் பண்பாட்டுக் கேற்றவாறுதட மார்பில் வேல்தாங்கி நடுகல்லாய் நின்றுவிட்டார்!
நானும் கல்லாக மனத்தை ஆக்கிக்கொண்டுவானதிரப் புவி வாழ்த்துகின்ற மானத்தை
ஊனமின்றிக் காப்பதற்கு உறுதிபூண்டுஉயர் வீரக்குடிமகனாய்ப் பிள்ளைதனை வளர்த்தேன்!
கட்டியணைத்துக் களித்த என் கணவனது நெஞ்சகத்தைவெட்டிப்பிளந்து வீழ்த்திவிட்ட பகைப்புலத்தை;
எட்டியுதைத்துத் துரத்தி ஏற்றிடுக வெற்றிக்கொடி யென்றும்,எதிரிகளின் கோட்டையிலே நம் முரசு முழங்கிடுமென்றும்,
உச்சிமோந்து திலகமிட்டுக் குடுமிதனைக் கோதிவிட்டுஉடைவாளைக் கையில்தந்து, "சென்றுவா மகனே" என அனுப்பி வைத்தேன்
அவனோ:
கொடுவாளால் களிறுகளைக் கொன்றுபோட்டுக்குன்றுகளைப் பந்தாடுதல் போல் அவற்றை உருட்டிவிட்டுப்
படுகளத்தில் விளையாடி வினை முடிக்கின்றான் என்றும்,நெடுமரம் போல் பகைப்படை வீழ்கின்றதென்றும்,
அடுக்கடுக்காய்த் தித்திப்புச் செய்திகள் வந்திடவேஅடக்கவொண்ணா ஆவலுடன் அது காணக் களம் புகுந்தேன்!
ஐயத்திற் கிடமேயில்லை வெற்றி நமக்கேதான்...ஆனால் ஒன்று; அங்கே என் மகனைத்தான் காணவில்லை!
குருதி மணம் கமழுகின்ற போர்க்களத்தில்குமுத மலர் மொட்டுக்களாய் முளைக்கும் தலைகள்!
வீழ்ந்துள்ள வீரர்தம் உடல்களோக கவிழ்ந்துவிட்ட படகுகளாம்!வெட்டுண்ட கைகால்கள் வேலையின்றி மிதக்கின்ற துடுப்புகளாம்!
சூழ்ந்துள்ள பிணக்குவியல் நடுவில் சென்றேன்."ஆழ்ந்துள்ளேன் கவலையினில்; அருமை மகனே! நீ
போர்க்களத்துப் பிணமாகி வாழ்கின்றாயா? அன்றிபுறமுதுகிட்டோடிச் செத்துத் தொலைந்தாயா? எனக்கேட்டுத் துடித்திட்டேன்!
"வாழ்கின்றேனம்மா வீரனாக!" என்றொரு குரல்தாழ்கின்ற என் தலையை நிமிர்த்திற்றாங்கே!
குரல் வந்த திசைநோக்கிப் பறந்துபோனேன்! - "உள்ளஉரம் வாய்ந்த மகனே! நீ எங்கே?" என்றேன்.
"இங்கே" என்றான்; கண்டு கொண்டேன்! ளவலம்புரிச் சங்கே!" என்றவாறு தழுவிக்கொண்டேன்! கையில்;
தாங்கிப் போரிட்ட கேடயம் தரையில் கிடக்க; அதில்,தங்கமகன் மார்பில் அம்புதாங்கி வீழ்ந்து கிடந்தான்!
"வெற்றியம்மா வெற்றி" என்றான் - அவன்நெற்றியிலே முத்தமிட்டு, "என் நித்திலமே!
போர்முனையில் உயிர்விட்டு மானம் காத்த தந்தைக்குநேர்வழித் தோன்றலாய் வந்துதித்தாய் வாழ்க!" என்றேன்!
"ஊடுருவியிருக்கின்றதே மார்பில் அம்பு - வலிஉனக்குத் தாங்காதே மகனே!" என்றேன்; அழுதுவிட்டேன்!
"உண்மையா அம்மா? உன் கண்ணால் கண்டு நீ எனக்கு;உரைக்கும் வரை நான் உணரவில்லையம்மா!" என்றான்!
உயிர்விட்டான் மடிமீது! போய்விட்டான்;உயிரோடு எனைமட்டும் விட்டுவிட்டு!
ஊர்ப்பிள்ளைகளுடன் விளையாடிக்கொண்டுஉண்பதற்குப் பிடிவாதம் பிடித்தபோது - நான்
ஓங்கிய கோல் கண்டு ஓடிய என் மகனா; மார்பில்தாங்கிய கணையுடனே தாயகத்தை மீட்கும் போரில்
தன்னுயிரைத் தருவதற்கும் துணிந்து நின்றான்!என்னுயிரே! என்மகனே! நீ வாழ்க என வாழ்த்துகின்றேன்! 
( நன்றி: சங்கத் தமிழ் ) 
