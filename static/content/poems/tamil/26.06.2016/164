காடைப்போர் கண்டுவந்த கணவன்! / கலைஞர். மு. கருணாநிதி

* நில்ஆங்கு; நில்ஆங்கு; இவர்தரல் - எல்லா! நீநாறுஇருங் கூந்தலார் இச்செல்வாய், இவ்வழி,மாறு மயங்கினை போறிநீ! வந்தாங்கேமாறு, இனி நின்னாங்கே நின், சேவடி சிவப்பச்செறிந்து ஒளிர் வெண்பல்லாய்! யாம்வேறு இயைந்தகுறும் பூம்ப்போர் கண்டேம்; அணைத்தல்லது, யாதும்அடுத்ததோ இல்லை, நீ வேறு ஓர்ப்பது.குறும் பூழ்ப்போர் கண்டமை கேட்டேன், நீ என்றும்புதுவன நகை வளம்பாடிக், காலிற்பிரியாக் கவிகைப் புலையன் தன் யாழின்இகுத்த செவிசாய்த்து, இனிஇனிப் பட்டனஈகைப்போர் கண்டாயும் போறி; மெய்எண்ணின்,தபுத்த புலர்வில புண்.நல்லாய்! பொய்யெல்லாம் ஏற்றித், தவறு தலைப்பெய்து,கையொடு கண்டாய், பிழைத்தேன்; அருள் இனி,அருளகம் யாம்; யாரேம்; எல்லா! தெருளஅளித்து நீ பண்ணிய பூழெல்லாம் - இன்னும்விளித்த, நின் பாணனோ டாடி, அளித்திவிடலை நீ நீத்தலின், நோய் பெரிது ஏய்க்கும்;நடலைப்பட்டு, எல்லா நின் பூழ்.
(கலித்தொகை : பாடல் 95 (மருதக்கலி) எண் : 30 பாடியவர் : மருதன் இளநாகனார்.)
பொருள் விளக்கம்:மாறு = திரும்பிப் போ.குறும்பூழ் = காடை அல்லது கானாங் கோழி.தபுத்த புலர்வில = ஈரம் உலராத!
கல்லொன்று நெற்றிப்பொட்டில் பட்டதுபோல்"நில்" என்று நேரிழையாள் எதிர்நின்றுசொல் ஒன்றால் தாக்கியதால் திடுக்கிட்டுப்போய்வில்லம்பு விழியாளே; ஏனிந்த வெறுப்பென்று கேட்டான்!தோட்டத்து முல்லை; அவன் தேர்த்தட்டு மார்பில் படர்வதற்குத் தவித்திருக்க; வாட்டத்தின் உருவமாக அவளை மாற்றிப் பரத்தையர் இல்லம் ஏகிகொஞ்சு மொழிக் கோலவிழிக் கோகிலங்கள் கற்பித்த கலையனைத்தும் அவர்தம்பஞ்சணையில் படர்ந்தன்றோ பயின்று வருகின்றான்.நீருக்குள்ளிருந்த தாமரைக் கொடியெடுத்துக்கோடை வெயில் தகிக்கின்ற பாறையின்மேல் படுக்கவைத்தால்துள்ளி மகிழ்ந்து ஆடுமோ; அன்றித் துவண்டு வீழ்ந்து வாடுமோ?நெருப்புப்பூ எடுத்துக் குடும்ப மெழுகுவத்திக்குச் சூட்டிவிட்டுநித்த நித்தம் அவள் செத்துருகிச் சிர்குலையும்போது;மறுப்புக்கே இடமின்றி மஞ்சத்து விருந்தளித்த பரத்தையரின்சிரிப்புப் பூ அழகு கண்டு நன்றாகச் சிக்கிக்கொண்டான்!காலை முதல் மாலை வரை மனைபுதுக்கி, உணவு சமைத்து, உடை துவைத்துக்கண்மணியாம் மழலைதனைக் கல்வி பயில்வதற்கனுப்புகின்ற பணி முடித்துக்கால் கடுக்கக் காத்திருந்து கண்பூத்துப் போகுமட்டும்கணவனது வருகைக்காகக் காத்திருப்பாள் இங்கே!அவனோ;பலரிதழ் பட்டுப் பவளம் போல் சிவந்திருக்கும் பரத்தையர் இதழை, மலரிதழ் இதுதான் என்று மாறி மாறிச் சுவைத்திருப்பான்!அலர் தூற்றும் ஊர் என்றும் கவலைப்படாமல்புலர் பொழுதும் போம்பொழுதும் தெரியாமல் அவளைப் புசித்திருப்பான்!இல்லத்துக்கிளியோ சோகக் கூண்டினிலே - தன்இறைவன் இன்னும் வரவில்லையே என ஏங்கிக் கிடக்கும்;வெல்லத்தைப் பேச்சில் கலக்கும் பரத்தையரின் தூண்டிலிலே சிக்கிவிருந்துண்ட மயக்கத்தில் அவன் தூங்கிக் கிடப்பான்!பாலும் தெளிதேனும் கூடத் தெவிட்டுமென்பான்; ஆனால் அந்தப்பரத்தையரின் பட்டு மேனிக் கட்டவிழா மொட்டுகளைத் தெவிட்டாத தேமாங்கனி யென்பான்!கன்னல் கசக்கும் என்பான்; கணிகையரின்கன்னம்தான் கனியிடையேறிய சுளையென்பான்!இன்னலுற்றே இல்லத்தில் குலமங்கையவள் விழிநீர் பெருக்கும்போது; அவன்மின்னல் கீற்றே எனப் பரத்தையரின் மெல்லிடை வீணையினை மீட்டி மகிழ்வான்!வாயிற்புறம் வந்து வந்து வருகின்றானா எனவாழவந்த பத்தினிப் பெண் பார்த்துப் போவாள்; அந்நேரம் அவனோ-வாடகைப் பத்தினியின் வாயில் உள்ள தாம்பூலத்தைத்தன வாய்க்கு மாற்றச் சொல்லித் தவமிருப்பான்!எல்லையொன்றைக் கடந்துவிட்டால் - அதுஎதுவாயினும் கசந்துவிடும்!அஃதேபோல் அமுதம் என அவன் கருதி"இஃதே என் பிறவிப் பயன்" எனக் கொண்டிருந்தபரத்தையரின் பாசம் நேசமெல்லாம் - தன் கரத்தினிலே காசுள்ளவரையில்தான் எனக் கண்டவுடன்;மரங்கொத்திப் பறவைகளை விட்டகன்று;மாங்குயில் கூவும் தனது மனைநோக்கித் திரும்பி வந்தான்!
வந்தான் கணவன் எனத் தெரிந்தவுடன்நொந்த உள்ளம் ஒரு நொடியில் வேலாக மாறஇந்த வழி; தவறி வந்தாயோ எனக் கேலி பேசிச்சொந்தமென்ன இனி வந்ததென "நில்" என்றாள்; சுடுசொல் வீசிவிட்டாள்!
பசுப்போலச் சாந்தமிகு பத்தினியாள்பாயும் புலி போலத் தோன்றியதால்பதைத்தான், திகைத்தான்;பக்குவமாய் அவளை வயப்படுத்தப்பாகுமொழி மிக உதிர்த்தான்!
கற்பனையில் மிதக்கின்றாய் கண்மணியே; அதனால்தான்கண்ணில் கனல் அள்ளிப் பொழிகின்றாய்! - நான்ஆணாக இருப்பதாலே ஆயிரம் ஐயம் உனக்குவீணாகத் தேவையில்லை; இத்தனை நாளும் நான்காடைப் பறவைகளின் சண்டைக் காட்சிகளைத்தான் கண்ட வந்தேன் எனக்கற்கண்டப் பொடி தூவி அவளைக் கவிழ்க்கப் பார்த்தான்.
ஆனால் அவளோ;செந்தணலை இறைப்பது போல் சிரிப்பினூடேசினத்தைக் கொட்டி ஏளனமாய்;
காடைப் பறவைகளின் சண்டைதனை நீகண்டவந்த விதமெல்லாம் கேள்வியுற்றேன்.ஆடை களைந்த அப்பறவைகள் உன்னைஆரத்தழுவி அணைத்துப் போர் நடத்துதற்கு;மேடையிலே வீசுகின்ற மெல்லிய பூங்காற்றெனவே உன்மெய்த்தோழன் பாணன்; யாழ்கூட இசைத்திருப்பானே!அய்யோ பாவம்; காடைகளின் சண்டையினால்ஆறாத புண்களன்றோ உன் அங்கமெலாம் காணுகின்றேன்!புதுப் புதுக் காடைகள் உன்மீது மோதிபோர் புரிந்த காரணத்தால் திரண்டுருண்ட நின் தோள்களெல்லாம்; உலராத காயங்களைத்தூக்கிச் சுமப்பதையும் தோகை நான் காணுகின்றேன்!வென்றிடுக என வேண்டினாலும்வெல்லாது அப்பறவையுடன்நெடுநேரம் பஞ்சணைப் போர் புரிந்ததாலேநின் முகத்திலுள்ள நினைவுச் சின்னமெல்லாம்நிலவின் முகத்தில் பரவிய களங்கம் போல்நிலைத்துவிட்ட காட்சியினைக் காணுகின்றேன்!இப்படிவெடித்துக் கிளம்பிய வார்த்தைகள் கேட்டு; அவன்வடித்துச் சொன்ன பொய்யுரை விடுத்து,அன்பே; அத்தனை உண்மையும் நீ எப்படியோ தெரிந்து கொண்டாய்; அறியாமல் செய்த குற்றத்தை மறந்திடுக பெண்ணே!அருள் பாலித்து என்னை ஏற்றிடுக கண்ணே - எனஅவளடி தொழாக் குறையாய் அழுது புலம்பினான்.
அவளோ;அணுவளவும் கோபத்தைக் குறைத்துக் கொள்ளாமல்அருள் செய்வதற்கு நான் யார் அய்யா? அன்பு பொங்கிட நீஅருள் செய்து பின்னர் அருளாது கைவிட்டஅழகுமிகு காடைகள் எல்லாம் - நீ மீண்டும்அருள்வதற்கு வருவாய் எனக் காத்திருக்கும்.அவற்றைக் கைவிடாமல் அங்கேயே செல்க என்றாள்;அவளும் உடன் உள்ளே சென்று விட்டாள்,அவன் பாவம்; அங்கே சிலையாக நின்றுவிட்டான்!
( நன்றி: சங்கத் தமிழ் ) 
