மானங்காத்த மறவன்! / கலைஞர். மு. கருணாநிதி

* "குழவி இறப்பினும், ஊன்தடி பிறப்பினும்,ஆள்அன்று என்று வாளின் தப்பார்;தொடர்ப்படு ஞமலியின் இடர்ப்படுத்து இரீஇயகேளல் கேளிர் வேளாண் சிறுபதம்,மதுகை இன்றி, வயிற்றுத் தீத்தணியத்தாம் இரந்து உண்ணும் அளவைஈன்மரோ, இவ் உலகத்தானே."
(புறநானூறு: பாடல்: 74பாடியவர்: சேரமான் கணைக்கால் இரும்பொறை)
பொருள் விளக்கம்ஊன்தடி= சதைப்பிண்டம்,ஆள்அன்று என்று வாளின் தப்பார்= ஆளல்ல என்றுகருதாமல் வாளால் வெட்டிடத் தவறமாட்டார்.ஞமலி=நாய். கேளல் கேளிர்=பகைவர்.மதுகை= மனவலிமை
மயிர் நீப்பின் வாழாத கவரிமான் போல்மானம் வரின் உயிர்நீப்பர் எனும் குறளுக்கு;
தயிர் கடைந்தால் தலைகாட்டும் வெண்ணெய் போன்றுதமிழ்ச்சங்க காலத்து வீரன் வாழ்வே உண்மைச் சான்று.
தவழ்ந்து வரும் தன் மகவைமுத்தமிடுவதற்கும் குனிந்திடாமல்
தலைக்குமேலே தூக்கச் சொல்லிக் கொஞ்சுகின்றதன்மானத் தமிழ்ச்சிங்கம் அவன்!
தாமரை மொட்டிரண்டை ஏந்தி வரும்தன் பட்டத்து ராணியையும்
நெளியாமல் நிமிர்ந்து நின்றேநெஞ்சகத்தில் அணைத்துக் கொள்வான்.
நிலம் நோக்கும் வழக்கமின்றிநேர்ப் பார்வை செலுத்தித்தான்
நிலவு முகத்தரசிநெற்றியிலே இதழ் பதிப்பான்.
படுத்திருக்கும்போதும் பஞ்சணையில்வினாக்குறிபோல் வளைய மாட்டான் - வில்லில்தொடுத்திருக்கும் கணையைப் போல்கால்நீட்டித் துயில் கொள்வான்!
"வளையாத முதுகெலும்பு பெற்றவனோ?வணக்கம் எனும் பொருள்விளையாத வயற்காடோ அவன் இதயம்?" என வியந்து,வாய் பிளந்து மூக்கின்மேல் விரல் வைத்து - அவனைவாழ்த்தியவர் பலருண்டு!
"இரும்பொறை" மரபில் வந்த இணையிலா வீரனவன்.இரும்பொத்த கணையமரம் போல கால் படைத்த சேரனவன்; - அதனாலேசேரமான் கணைக்கால் இரும்பொறை யென்னும்செந்தமிழ்ப் பெயருடன் செங்கோல் ஏந்தினான்.
தொண்டித் துறைமுகம் அவன் ஆட்சித் தலைநகர் - அதனை"டிண்டிஸ்" என்று யவனர்கள் அழைத்தனர்!
மூவன் என்னும் முடியுடை வேந்தனை வீழ்த்தி - அவன்முகவாய் நொறுக்கிப் பற்களைப் பெயர்த்து - தனது
கோட்டை வாயிற் கதவின் பெரியபூட்டின் மீது பொருத்தி வைத்தான் என்று"களவழி நாற்பது" பாடிய பொய்கையார் எனும்புலவர் - அவனதுகளப்புகழ் பலபடக் கூறிக் களித்திடுவாரே!தமிழரிடை ஒற்றுமை என்பது அத்திப்பூ - ஆடிப்பிறை - அதனாலேதமக்கிடையே போர் தொடுத்து தமிழ் இனம் பிளவுபட்ட சேதி கூறும்வரலாற்று ஏடுகளின் வரிகளாக ஆகிவிட்டார் - தமிழர்வாளாற்றல் காட்டுதற்கு வரிந்து கட்டி இனத்துக்குள் இரண்டுபட்டார்!
செங்கணான் எனும் சோழன்,செருமுனையில் சிறுத்தை போன்றான்!எங்கணும் வெற்றி கண்டுபுகழ்வானில் பறக்க விட்டான் புலிக் கொடியை!
அது கேட்டுச் சேரமன்னன்ஆர்த்தெழுந்தான்!அணி தேர்ப்புரவி ஆட்பெரும்படைஅவன் ஆணை கேட்டுப் பின்தொடர,
"மங்குமோ எந்தன் வீரம்?என் மாவலித் தோளின் முன்னேதங்குமோ சோழன் பெற்ற வெற்றி"யென்றுகணைக்கால் இரும்பொறை கர்ச்சித்துகங்குல் கிழித்தெழும் ஒளியாக எதிர்ப்பட்டான்!
முரசுகள் போலே மத்தகம் படைத்தமுரட்டு யானைகள் மோதிடவேஅரசுத் தேர்களின் அச்சாணி கழன்றுஆயிரம் சுக்கல்கள் ஆயினவே!
குளத்து நீரில் செத்து மிதக்கும்குறுங்கொண்டை மீன் போலேகுதிரைகள் குளம்படிகுருதிச் சேற்றில் அழுந்தி பதிந்தனவே!
கட்கம் ஏந்திய காலாட் படையினில்காயம் ஒருசிலர் முதுகில் பட்டிடவேவெட்கம் துரத்த - அவர்கள்வீழ்ந்து மடிந்தனரே!
உறுதி முழக்கமும் குருதிப் புனலும்இறுதிப் பயணமும் எங்கும் நிறைந்த களம்!பொருதிடும் இருவரில் வெல்வது யாரெனஅறுதியிட முடியாமல் அமைந்த களம்!
ஆளுக்கொரு மின்னலை எடுத்துவாளுக்குப் பதிலாக வீசினரோ - எனச்
சோழன் சுழற்றும் வாள்பட்டுச் சூரர் தலைகள் ஆயிரம் உருளும்!
சேரன் வீசும் வாளின் பயனாய்செக்கர் வான்போல் சிவந்தது நிலமும்!
ஈட்டியின் பாய்ச்சல் கண்டுஇமை கொட்டியவன் கோழை எனும்
இலக்கணத்தை இருவருமேஇதயத்தில் பதித்தவர்தான் என்றாலும்
சேற்றில் சிக்கிய களிறெனவே - இறுதியில்சேரமான் இரும்பொறை சிக்கிவிட்டான்!
ஆற்றல் முழுதும் காட்டி நின்றான்;ஆயினும் சோழன் முன்னே அவன் தோற்று நின்றான்!
திருப்போர்ப் புறமெனும் சமர்க் களத்தில்திண்தோள் சேரன் தோற்றவுடன் - 
அடடா; அவனைச் சோழமன்னன்குடவாயிற்கோட்டச் சிறைதனில் அடைத்தான்.
உறைவிட்டெழுந்த உடைவாள் பட்டுஉயிர்விட்டுப் போரில் புகழ் சேர்க்க முடியாமல்
சிறைப்பட்டு வாழும் நிலை வந்ததே என்றுசிந்தை அணு ஒவ்வொன்றும் நோக வாடினான் சேரன்
தாகமம் ஒருநாள் அவன் நாவை உலத்த - சிறைக்காவல் வீரனை அருகே அழைத்து - 
தண்ணீர் விரைவில் கொணர்க என்றான் - சற்றுத்தாமதமாகக் குவளையில் தண்ணீர்
கொண்டு வந்து கொடுத்ததினாலே - நெருப்பைமொண்டு தகித்தது சேரனின் நெஞ்சம்!
பண்டு வாழ்ந்த குலப் பெருமையெலாம்துண்டுபட்டுப் போனதெனத் துவண்டுவிட்டான்!
ஏடொன்று எழுதிவைத்துஎதிர்காலத் தமிழகமே - அதனைப்பாடென்று விட்டுச் சென்றான்!
"பிள்ளையொன்று இறந்து பிறப்பினும் - சதைப்பிண்டமொன்று பிறந்து தொலைக்கினும்
மூப்பு கொண்டு மடிந்திடினும்முடிவிலொரு நோய் கண்டு முடிந்திடினும்
போரில் கலந்து விழுப்புண்பெற்று - மானமிகுவீரர் என மாண்டிடாத பழி துடைப்பதற்காக
வாள் கொண்டு உடலில் கீறி -வான்புகழ்; வாழ்வில் சேர்த்தபின்பே
உடலடக்கம் செய்திடும் மானமரபேஅடலேறுகள் மலிந்திடும் தமிழர் மரபு!
அந்தப்
பண்பாட்டு மரபு வழி வந்துதித்த நானோ - மனப்புண்பட்டு பகையரசின் சிறைப்பட்டு நாய்போல
தண்ணீர்க்கும் காத்திருக்கலானேன் - இனிஉண்ணீர் என்று பன்னீர் தந்து உபசரித்தபோதும்
தகுதியன்று இனி உயிர்வாழ்தல் - அதனாலேதமிழ்த்தாயே! என் மானங்காக்க
உன் மடிதனிலே விழுகின்றேன்;தாங்கிக் கொள்க!"
இப்படி
ஏழடிப் புறப்பாடல் ஒன்றை எழுதிவிட்டு - சிங்கஏறுபோல் சேரமன்னன் பெயரைப் புகழில் நட்டான்!
எப்படிப்பட்டோர் இருந்தார் மறைந்தார் என்பது - அவரவர்எச்சத்தாற் காணப்படும் என்பதற்கொப்ப
சேரமான் கணைக்கால் இரும்பொறைவீரவாளினை ஓலையாய்க் கொண்டு
தீட்டிய புறப்பாடலைநீட்டுகின்றேன் உம்மிடையே - 
படித்துப்பாரீர்! - உணர்ச்சியால்துடித்துப் போவீர்!( நன்றி: சங்கத் தமிழ் )
