बिटिया बड़ी हो गई / अंजना बख्शी
देख रही थी
उस रोज़ बेटी को
सजते-सँवरते
शीशे में अपनी 
आकृति घंटों निहारते
नयनों में आस का
काजल लगाते,    

उसके दुपट्टे को
बार-बार सरकते
और फिर अपनी उलझी
लटों को सुलझाते
हम उम्र लड़कियों के
साथ हँसते-खिलखिलाते ।

माँ से अपनी हर बात छिपाते
अकेले में ख़ुद से
सवाल करते,
फिर शरमा के,
सर को झुकाते ।

और फिर कभी स्तब्ध
मौंन हो जाते;
कभी-कभी आँखों
से आँसू बहाते
फिर दोनों हाथों से
मुँह को छिपाते । 
      
देखकर सोचती हूँ उसे
लगता है,
बिटिया अब बड़ी
हो गई है !!
