मेरी मुश्किल को ना समझे पूछे देर से आई क्यों / अर्चना पंडा
मेरी मुश्किल को ना समझे पूछे-"देर से आई क्यों?"
खींच लगा ले सीने से फिर बोले वो-"शरमाई क्यों?"

मेरे चेहरे पर बालों की लट जब-जब भी लहराये,
हँसकर ज़ुल्फ हटा वो बोले-"चाँद पे बदली छाई क्यों?"

यों तो मैं कितना कुछ कहती पर अक्सर वो यों छेड़े-
मेरे होंठों पर उँगली रख पूछे-"चुप्पी छाई क्यों?"

वो मासूम दिखे पर मुझसे पूछे वो कैसी बातें-
"भोर पहर जब हम जागें तो देख हँसे भौजाई क्यों?"

मेरे कपडे या जेवर की फरमाइश पर कहता है-
"प्यार की दुनिया में आई है अब इतनी महंगाई क्यों?"

"ऐसी-वैसी बात न की जब मैंने अब तक कोई भी, "
वो पूछे-"फिर मैंने ली है यों मादक अँगड़ाई क्यों?"

इश्क का दरिया गहरा होता इसका था अंदाज मुझे,
पर मैं जितना डूबूँ उतनी ही बढती गहराई क्यों?

उसके आने से क्यों रौशन हो जाती काली रातें,
कानों में फिर बजने लगती है मीठी शहनाई क्यों?
