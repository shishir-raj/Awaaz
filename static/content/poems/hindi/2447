छाया मत छूना / गिरिजाकुमार माथुर
छाया मत छूना मन
होता है दुख दूना मन 

जीवन में हैं सुरंग सुधियाँ सुहावनी
छवियों की चित्र-गंध फैली मनभावनी;
तन-सुगंध शेष रही, बीत गई यामिनी,
कुंतल के फूलों की याद बनी चाँदनी।

भूली-सी एक छुअन 
बनता हर जीवित क्षण
छाया मत छूना मन
होगा दुख दूना मन 

यश है न वैभव है, मान है न सरमाया;
जितना ही दौड़ा तू उतना ही भरमाया।
प्रभुता का शरण-बिंब केवल मृगतृष्‍णा है,
हर चंद्रिका में छिपी एक रात कृष्‍णा है।

जो है यथार्थ कठिन 
उसका तू कर पूजन-
छाया मत छूना मन
होगा दुख दूना मन 

दुविधा-हत साहस है, दिखता है पंथ नहीं
देह सुखी हो पर मन के दुख का अंत नहीं।
दुख है न चाँद खिला शरद-रात आने पर,
क्‍या हुया जो खिला फूल रस-बसंत जाने पर?

जो न मिला भूल उसे 
कर तू भविष्‍य वरण,
छाया मत छूना मन
होगा दुख दूना मन
