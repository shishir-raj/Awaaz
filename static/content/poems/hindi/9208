हिन्दुस्तान / उमा शंकर सिंह परमार
1

पीठ पर लादे हुए
असीम पीड़ाओं का बोझ
भटकता मिला 
दर-बदर
 
लोकतन्त्र की अन्धेरी 
सँकरी गलियों मे
दुखित मन 
थकित देही 
हिन्दुस्तान

2

सजल नेत्र अकिंचन 
सुरभित जन-गण-मन 
सपनो से 
रह-रह टपक रहे 
काले इतिहास के पन्ने

दंगों के
लथपथ ख़ून से
सना बैठा था 
हिन्दुस्तान

3

मन्दिर खड़ा है
हिन्दू खो गया है
मस्जिद खड़ी है 
मुसलमान खो गया है 
सियासत की 
टेढ़ी राहों मे 
हिन्दुस्तान खो गया है
