कुछ सुख बचे हैं / कुमार रवींद्र
यह क्या, भन्ते !
बोधिवृक्ष को खोज रहे तुम 
महानगर में

यों यह सच है 
बोधिवृक्ष की चर्चा थी कल 
सभागार में
रक्त बहा है
इधर रात भर नदी-धार में

घायल पड़ा हुआ है 
अंतिम-बचा कबूतर पूजाघर में 

सड़क-दर-सड़क 
भटक रहे तुम 
लोग चकित हैं
सधे हुए जो अस्त्र-शस्त्र
वे अभिमंत्रित हैं

उस कोने में
बच्चे बैठे भूखे-प्यासे/डूबे डर में 

वही तो नहीं बोधिवृक्ष
जो ठूँठ खड़ा है
उस पर ही तो 
महाअसुर का नाम जड़ा है 

उसके नीचे
जलसे होंगे नरमेधों के 
इस पतझर में
