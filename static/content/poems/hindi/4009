हिरनी-सी है क्यों / अवनीश सिंह चौहान
छुटकी बिटिया 
अपनी माँ से
करती कई सवाल

चूड़ी-कंगन 
नहीं हाथ में 
ना माथे पर बैना है 
मुख मटमैला-सा  
है तेरा 
बौराए-से नैना हैं 

इन नैनो का 
नीर कहाँ-
वो लम्बे-लम्बे बाल

देर-सबेर 
लौटती घर को
जंगल-जंगल फिरती है 
लगती 
गुमसुम-गुमसुम-सी तू
भीतर-भीतर तिरती है 

डरी हुई 
हिरनी-सी है क्यों
बदली-बदली चाल

नई व्यवस्था में क्या 
ऐ माँ 
भय ऐसा भी होता है 
छत-मुडेर पर 
उल्लू असगुन 
बैठा-बैठा बोता है 

पार करेंगे 
कैसे सागर
जर्जर-से हैं पाल
