सृजन का आलाप / कौशल्या गुप्ता
आओ, बैठो,
मिलकर सुनें  – 
इस गगन  झरती नीलिमा का 
नील वर्णी  राग।

वर्ण-छवि  से टूटती
और बिखर अपने में सिमटती
रश्मि की शाश्वत् प्रभाती,
सान्ध्य-वर्णी  राग। 

पल्लवों का विलग हो
झरना, सहमना;
झरन के समवेत  स्वर में 
करुण-वैभव राग। 

बीज अँकुर का उमगना
गगन लख,
फिर ललित कोमल गात
किसलय का कुतूहल;
कोंपल, किसलय  की छवि से
पर्व-फल की परिणति तक
पथ-क्रमण  की सतत गति
पद-चाप स्वर
झरता चिरन्तन
सृजन का आलाप 

देवघर की दीप-लौ
देवछाया से लहरती,
आरती के थाल  की
नैवेद्य चक्रित तान।
