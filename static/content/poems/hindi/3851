उम्मीदों पर खरा न उतरा / जयकृष्ण राय तुषार
सन ग्यारह जा दरिया में डूबे तेरा सफीना 
उम्मीदों पर 
खरा न उतरा 
होता गया कमीना |
सन ग्यारह 
जा  दरिया में ,
डूबे तेरा सफीना |

जाते -जाते 
वालमार्ट का 
पत्थर सिर पर फोड़े ,
पहले से ही 
टूटे दिल को 
आखिर दम तक तोड़े ,
जोंक व्यवस्था 
पी जाती है 
अपना खून -पसीना |

सिंहासन पर 
मौन मुखौटे 
कठपुतली दरबारी ,
राजकोष से 
अपने घर की 
भरे तिजोरी सारी ,
लौटे हैं 
बेउर ,तिहाड़ से 
फिर भी चौड़ा सीना |

जली रोटियों 
जैसी किस्मत 
हर आफ़िस ,दफ़्तर में ,
मँहगी गैस 
टिफिन की चिन्ता 
रोज रसोईघर में |
खेत पियासे 
डीजल मँहगा 
चुप हैं रामनगीना |

पाहुन -परजा 
और सरौते 
मिलते नहीं ओसारे ,
चमक उठे 
फिर दीवारों पर 
लोकलुभावन नारे ,
भीड़ जुटातीं 
विद्याबालन -
शीला और रवीना |

फिर -फिर 
वही तमाशा लेकर 
नए साल मत आना ,
भौरे -फूल- 
तितलियाँ ,लाना 
परियों का अफसाना |
एक टाट पर 
मिलकर बैठें 
काशी  और मदीना |
