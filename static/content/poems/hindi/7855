संतूर बजा / कुमार रवींद्र
संतूर बजा
केसर-घाटी में दिन भर संतूर बजा

रहीं बहुत दिन इस घाटी में
साँसें ज़हरीली
और रहीं बरसों माँओं की
आँखें भी गीली

संतूर बजा शाहों के झगड़ों में
मरती रही प्रजा

सदियों रही गुलाबों की खुशबू
इस घाटी में
और सभी को गले लगाना था
परिपाटी में

संतूर बजा
इस कलजुग में इसी बात की मिली सज़ा

संतों पीरों की बानी के
वही हवाले हैं
सबने उनके अपने-अपने
अर्थ निकाले हैं

संतूर बजा
पुरखों ने था नेह राग इस पर सिरजा
