एक औरत / केशव तिवारी
मेरे भीतर भटक रही है,
एक वतन बदर औरत
अपने गुनाह का सबूत
अपनी लिखी किताब लिए ।

दुनिया के सबसे बडे़ लोकतन्त्र
का नागरिक मैं
उसे देख रहा हूँ सर झुकाए ।

जहाँ मनुष्यता के हत्यारे
खुले आम घूम रहे हों
वहीं सर छुपाने की जगह
माँग रही है वह ।

वह कह रही है
यह वक़्त
सिर्फ़ क़लम की पैरोकारी
का नही है
अपने-अपने रिसालों से
बाहर निकलने का है

उनसे आँख मिलाने का है
जिनके ख़िलाफ़
लिख रहे हो तुम
