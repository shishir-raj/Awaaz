तुम्हारे दिन लौटेंगे बार-बार / दूधनाथ सिंह
तुम्हारे दिन लौटेंगे बार-बार
मेरे नहीं । तुम देखोगी यह झूमती हरियाली
पेड़ों पर बरसती हवा की बौछार
यह राग-रंग तुम्हारे लिए होंगी चिन्ताएँ
अपरम्पार ख़ुशियों की उलझन तुम्हारे
लिए होगी थकावटें, जंगल का महावट
पुकारेगा तुम्हें बार-बार । फ़ुर्सत ढूँढ़ोगी जब-तब
थकी-हार तब तुम आओगी
पाओगी मुझे झुँझलाओगी
सो जाओगी कड़ियाँ गिनते-गिनते सौ बार ।

इसी तरह आएगी बहार
चौंकाते हुए तुम्हें
तुम्हारे दिन ।
