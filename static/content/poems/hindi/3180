काया-की-माया रतनजोति / दिनेश कुमार शुक्ल
तरह-तरह की दूरियाँ 
और विस्तार  
पार कर लौटा अपने द्वार 
सँभाले भुवनभार, 
चौखट पर झूले- 
झुके आ रहे हैं किवाँर 
मेरे ऊपर 
 
लाँघी देहरी-आँगन-दलान 
चूल्हा-चौका सारा मकान 
जिसमें अब रहता आसमान 
धुँधला धुँधला 
 
जल्दी में छूट गई थी खूँटी पर कमीज़ 
सो झूल रही है भारी-भारी 
धूल भरी 
यह मेरी ही काया किशोर - 
वय की छूटी 
जो यहीं रही 
मिट्टी-पानी में सराबोर 
सो अविगत-गति में 
सुधियाती-सी 
ताक रही है इसी ओर 
बाहें निढाल 
तन का ताना-बाना मलीन 
यह शरदकाल 
की कमलनाल 

इस बीच न जाने और कौन 
आ बैठा टूटी कुर्सी पर 
इस ओर पीठ 
तो तुम हो ये  
मेरी ही एक और काया 
वैसी ही गब्बर और ढीठ ! 
 
पूरब की तरफ घड़ौंची से 
वह कोई एक और निकला 
वह कोई बर्तन माँज रहा है 
नाली पर 
फिर कोई और  
रसोई में... वह रतनजोति ! 
इतने शरीर यह सब मेरे  
इनसे ही भरता चला जा रहा  
देशकाल... 
 
मैं बहुत दिनों के बाद 
दूरियों की दुनिया से लौटा हूँ 
सो आ पाया हूँ काया में 
तुम समझ रहे थे  
क्या यूँ ही  
काया की माया के पीछे 
मन पागल डोला करता है !
