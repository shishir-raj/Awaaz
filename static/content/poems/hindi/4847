मृत नवजात / अनुज कुमार
उसने अपनी माँ के सर पर आँचल देखा,
देखा बालों के बीच ढेर सारा सिन्दूर,

अपनी अधखुली अधमुन्दी आँखों से,
उसने एक सुन्दर सहमा चेहरा देखा,
चेहरे पर घूरती आँखों का पहरा देखा,
अपने होने से पहले ही,

उसने उम्र की उम्र से पहले हरकत देखी,
होंठों के पपड़ी पर ख़ामोशी का ताण्डव देखा,
उसने अपनी माँ की आँखों में बहुत कुछ देखा,

उसने जो देखा,
देख बस, नई जुड़ती साँसों की आँखें मूंद दी।

डॉक्टर ने उसे मृत नवजात करार दिया,
....उसने माँ की आँखों में 
अपना कल देखा ।
