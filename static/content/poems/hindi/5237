काली काली घटा देखकर / कैलाश गौतम
काली -काली घटा देखकर 
जी ललचाता है |
लौट चलो घर पंछी 
जोड़ा ताल बुलाता है |

सोंधी -सोंधी 
गंध खेत की 
हवा बाँटती है 
सीधी सादी राह 
बीच से 
नदी काटती है 
गहराता है रंग और 
मौसम लहराता है |

कैसे -कैसे 
दृश्य नाचने लगे 
दिशाओं में 
मेरी प्यास 
हमेशा चातक रही 
घटाओं में 
बींध रहा है गीत प्यार का 
कैसा नाता है 
सन्नाटे में 
आंगन की बिरवाई 
टीस रही 
मीठी -मीठी छुवन 
और 
अमराई टीस रही 
पागल को जैसे कोई 
पागल समझाता है |
