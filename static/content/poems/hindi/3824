बहुत दिनों से इस मौसम को / जयकृष्ण राय तुषार
बहुत दिनों से 
इस मौसम को 
बदल रहे हैं लोग ।
अलग-अलग 
खेमों में बँटकर 
निकल रहे हैं लोग ।

हम दुनिया को 
बदल रहे पर 
ख़ुद को नहीं बदलते,
अन्धे की 
लाठी लेकर के 
चौरस्तों पर चलते,
बिना आग के 
अदहन जैसे 
उबल रहे हैं लोग ।

धूप, कुहासा,
ओले, पत्थर 
सब जैसे के तैसे,
दुनिया पहुँची 
अन्तरिक्ष में 
हम आदिम युग जैसे,
नासमझी में 
जुगनू लेकर 
उछल रहे हैं लोग ।

गाँव सभा की 
दूध, मलाई 
परधानों के हिस्से,
भोले भूखे 
बच्चे सोते 
सुन परियों के क़िस्से,
ईर्ष्याओं की 
नम काई पर 
फिसल रहे हैं लोग ।

हिंसा, दंगे 
राहजनी में 
उलझी है आबादी,
कितनी क़समें 
कितने वादे 
सुधर न पाई खादी,
नागफ़नी वाली 
सड़कों पर 
टहल रहे हैं लोग ।
