निवेदन / ऋषभ देव शर्मा

जीवन 
बहुत-बहुत छोटा है, 
लम्बी है तकरार! 
और न खींचो रार!! 

यूँ भी हम-तुम 
मिले देर से 
जन्मों के फेरे में, 
मिलकर भी अनछुए रह गए 
देहों के घेरे में।

जग के घेरे ही क्या कम थे 
अपने भी घेरे 
रच डाले, 
लोक-लाज के पट क्या कम थे 
डाल दिए 
शंका के ताले?

कभी 
काँपती पंखुडियों पर 
तृण ने जो चुम्बन आँके, 
सौ-सौ प्रलयों 
झंझाओं में 
जीवित है झंकार! 
वह अनहद उपहार!!

केवल कुछ पल 
मिले हमें यों 
एक धार बहने के, 
काल कोठरी 
मरण प्रतीक्षा 
साथ-साथ रहने के।

सूली ऊपर सेज सजाई 
दीवानी मीराँ ने, 
शीश काट धर दिया 
पिया की 
चौखट पर 
कबिरा ने।

मिलन महोत्सव 
दिव्य आरती 
रोम-रोम ने गाई, 
गगन-थाल में सूरज चन्दा 
चौमुख दियना बार! 
गूंजे मंगलचार!!

भोर हुए 
हम शंख बन गए, 
सांझ घिरे मुरली, 
लहरों-लहरों बिखर बिखर कर 
रेत-रेत हो सुध ली।

स्वाति-बूंद तुम बने 
कभी, मैं 
चातक-तृषा अधूरी, 
सोनचम्पई गंध 
बने तुम, 
मैं हिरना कस्तूरी .

आज 
प्राण जाने-जाने को, 
अब तो मान तजो, 
मानो, 
नयन कोर से झरते टप-टप 
तपते हरसिंगार! 
मुखर मौन मनुहार!!
