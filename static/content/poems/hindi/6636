संसार : नियति / गिरिराज शरण अग्रवाल
मधुस्नेह हो गया स्वप्नमय 
भाव हृदय के सूने घट में 
हो विलीन सब
दुख के राग सुनाते गाते 
पीड़ा के अभिशाप व्याल-से 
काल-भाल को डसते जाते 
और आह के अथाह स्रोत
इस अंतस्तल में
श्वासों के बड़वानल के मिस
दर्दीले तूफ़ान मचलते ।
समय बदलता रहा 
प्रगति भी सदा रही है,
रहे बदलते मीत, बंधु 
सारे प्रेमीजन
पर यह वसुधा वही रही है ।
इसमें कड़वे औ' मीठे
सब फल उगते हैं ।
मीठा-मीठा स्वाद 
सदा ही कुछ पाते हैं
कुछ को केवल
कड़वे फल ही 	मिल पाते हैं ।
