चार पन्ने / आशीष जोग

इन्हीं चार पन्नों में सहेज रखा है जीवन,
इन्हीं दो बूंदों में छिपा रखी हैं,
न जाने कितनी स्मृतियाँ,
न जाने कितना सूनापन |

कभी देखा है गिरते तापमान में,
वह हिमगिरी हिमाच्छादित,
तो कभी असह्य चिलचिलाहट में,
वह रश्मिरथी मर्यादित,
इन्हीं दो ऋतुओं में समेट रखा है तन मन|

इन्हीं चार पन्नों में सहेज रखा है जीवन|

कभी दिन ढले गुनगुनाता हूँ,
वही गीत अतुकांत,
कभी रात ढले सुलझाता हूँ,
वही ग्रंथि अनादी अनंत,
इन्हीं दो प्रहारों में संजो रखा है हर क्षण |

इन्हीं चार पन्नों में सहेज रखा है जीवन|
