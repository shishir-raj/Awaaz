मेरा भी तो मन करता है / जगदीश व्योम


मेरा भी तो मन करता है

मैं भी पढ़ने जाऊँ

अच्छे कपड़े पहन

पीठ पर बस्ता भी लटकाऊँ


	क्यों अम्मा औरों के घर

	झाडू-पोंछा करती है

	बर्तन मलती, कपड़े धोती

	पानी भी भरती है


अम्मा कहती रोज

`बीनकर कूड़ा-कचरा लाओ'

लेकिन मेरा मन कहता है

`अम्मा मुझे पढाओ'


	कल्लन कल बोला-

	बच्चू! मत देखो ऐसे सपने

	दूर बहुत है चाँद

	हाथ हैं छोटे-छोटे अपने


लेकिन मैंने सुना

हमारे लिए बहुत कुछ आता

हमें नहीं मिलता

रस्ते में कोई चट कर जाता


	डौली कहती है

	बच्चों की बहुत किताबें छपती

	सजी- धजी दूकानों में

	शीशे के भीतर रहतीं


मिल पातीं यदि हमें किताबें

सुन्दर चित्रों वाली

फिर तो अपनी भी यूँ ही

होती कुछ बात निराली।।
