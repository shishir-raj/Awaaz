इससे ही पहचाना जाता है एक कवि / केशव तिवारी
कितने बरस से रहा रहा हूँ 
इस शहर में मैं 
फिर भी 
अक्सर भटक ही जाता हूँ 
इसकी टेढ़ी-मेढ़ी गलियों में 
ठीक वैसे ही जैसे एक कवि 
कभी-कभी भटक जाता है 
अपने बिम्बों और कथ्य के बीच 

इस शहर में घूमना 
कविता लिखने जैसा ही 
अनुभव है मेरे लिए 
जहाँ नदी और पहाड़ ही नहीं 
छोटे-छोटे चाय-पान के खोखे 
सड़कों पर चल रहे रिक्शे तांगे
इधर-उधर गप्प हांकते लोग 
एक कविता ही रच रहे होते हैं 
इसके और कविता के 
अन्तर्सम्बन्धों को पहचानने में लगा 
एक कवि 
इससे ही पहचाना जाता है |
