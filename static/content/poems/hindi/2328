पुरी : कुछ स्मृतियाँ-1 / जगदीश चतुर्वेदी
समुद्र में ज्वार था
और आसमान में डूब रहा था सूर्य रंग-बिरंगे
                          आवरण में लिपटा हुआ

मेरे समीप एक चेहरा था
ध्यानमग्न, उद्दीप्त,
             आँखों में सूर्यास्त समेटे
                    किसी वासन्ती पुष्प-सा खिला हुआ ।

मेरी आँखों में तैर रहे थे असम्ख्य सूर्य
और उसकी आँखों में समुद्र
अनायास मैंने अपने अन्दर महसूस किया एक समुद्र
                                    उत्ताल तरंगों के साथ
                                 मुझे खण्ड-खण्ड करने को तरंगित ।

आज भी पुरी की स्मृति
ताज़ा हो जाती है

जब देखता हूँ कोई समुद्र
कोई ध्यानमग्न सौन्दर्य
कोई सूर्यास्त
           सप्त रंगों में अपनी
                 किरणें घोलता हुआ ज्वार-भरे
                                         समुद्र में ।
