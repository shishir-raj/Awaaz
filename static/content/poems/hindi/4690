मैंने दीवारों से पूछा / कविता वाचक्नवी
चिह्नों भरी दीवारों से पूछा मैंने
किसने तुम्हें छुआ कब-कब
बतलाओ तो
वे बदरंग, छिली-खुरचीं-सी
केवल इतना कह पाईं
हम तो 
पूरी पत्थर-भर हैं
जड़ से
जन से
छिजी हुईं
कौन, कहाँ, कब, कैसे
दे जाता है 
अपने दाग हमें
त्यौहारों पर कभी 
दिखावों की घड़ियों पर कभी-कभी
पोत-पात, ढक-ढाँप-ढूँप झट 
खूब उल्लसित होता है
ऐसे जड़-पत्थर ढाँचों से 
आप सुरक्षा लेता है
और ठुँकी कीलों पर टाँगे 
कैलेंडर की तारीख़ें 
बदली-बदली देख समझता 
इन पर इतने दिन बदले।
