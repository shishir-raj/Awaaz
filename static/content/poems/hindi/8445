मुझे मत उछालो / दिनकर कुमार
मुझे मत उछालो सराहना के झूले पर
कहीं हो न जाए मुझे झूठा गुमान
कहीं बिगड़ न जाए मेरा सन्तुलन
कहीं मैं मुग्ध न हो जाऊँ अपने आप पर

अगर दे सकते हो तो दो थोड़ा-सा अपनापन
मेरे थके हुए वजूद को थोड़ी-सी छाया
मेरे नम सपनों को थोड़ी-सी धूप
उदासी की घडिय़ों में दो मीठे बोल

मुझे मत उछालो सराहना के झूले पर
कहीं मैं भूल न जाऊँ अपनी राह
कहीं मैं भ्रमित होकर पड़ाव को ही न मान लूँ मंज़िल
कहीं ओझल न हो जाएँ मेरे आदर्श

मुझे मत उछालो सराहना के झूल पर ।
