शब्द / उमा शंकर सिंह परमार
1 

शब्द 
भूँज दिया गया 
भूख की दहकती 
भट्टी में 
अभिधा, लक्षणा, व्यंजना 
तीनो जलकर राख 
बेस्वाद हो गया अर्थ 

2 

शब्द 
लड़ते लड़ते 
थक चुका है 
पुरानी क़िताबों में 
दबकर सो चुका है 

3

थरथराते थे हुक़्मरान 
जब बेख़ौफ़ सिंह का 
दहाड़ता था शब्द 
राजदरबार के फर्श पर 
पसरा हुआ 
आज का दोगला शब्द
 
4

फुटपाथ पर 
बैठा वह 
भूखा आदमी 
ताज़ा अख़बार में 
मरे हुए किसान, बलत्कृत औरत की 
ख़बर में 
चटपटी नमकीन रखकर 
अब शब्द बेंचने की 
कला सीख चुका है
