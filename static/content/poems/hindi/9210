सात जनम का रिश्ता / उमा शंकर सिंह परमार
सुहाग के रंगीन 
जोड़े में सजी बैठी 
एम०बी०ए० पास लड़की 
वैदिक मंत्रोच्चार के साथ 
सात फेरों को तैयार 

भटकते-भटकते 
चप्पल घिस गई 
बाल उड़ गए 
अन्तहीन बहस में 
मुश्किल से जोड़ा है 
सात जन्मो का रिश्ता 

बाज़ार सजा है 
कानूनों की इस बस्ती में 
पेट दबाया 
कौड़ी-कौड़ी कमाया 
पगड़ी बेची 
सब कुछ गँवाया
बड़ी मुश्किल से ख़रीदा है 
बेटी 
सात जन्म का रिश्ता 

बाज़ार आबाद रहेगा 
सुहागिनी सजती रहेंगी 
फेरे पड़ते रहेंगे 
पगड़ी बिकती रहेगी
