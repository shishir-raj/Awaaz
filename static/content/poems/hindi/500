गीत गाते रहे गुनगुनाते रहे / आनंद कृष्ण
 
गीत गाते रहे गुनगुनाते रहे। 
रात भर महफिलों को सजाते रहे।
 
सबने देखी हमारी हंसी और हम- 
आंसुओं से स्वयं को छुपाते रहे।
 
सुर्ख फूलों के आँचल ये लिख जायेंगे- 
हम बनाते रहे वो मिटाते रहे।
 
रेत पर नक्शे-पा छोड़ने की सज़ा 
उम्र भर फासलों में ही पाते रहे।
 
सबने यारों पे भी शक किया है मगर- 
हम रकीबों को कासिद बनाते रहे।
 
हमको आती है यारो! ये सुनकर हंसी- 
"वो हमारे लिए दिल जलाते रहे। "
 
नीली आंखों के खंजर चुभे जब उन्हें-
दर्द में "कृष्ण" के गीत गाते रहे।
