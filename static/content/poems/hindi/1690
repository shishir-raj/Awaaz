एक बची हुई खुशी / दिविक रमेश
एक बची खुची खुशी को थैले में डाल 
जब लौटता है वह उसके सहारे 
तो ज़िन्दगी का अगला दिन 
पाट देता है उसकी रात रंगीन सपनों से 
- सपने जो अधूरी आंकांक्षाओं की पूर्ति ही नहीं 
एक संकल्पित भविष्य भी होते हैं। 

समझौते पर विवश आदमी से 
बस इतनी ही प्रार्थना है मेरी 
कि बचे न बचे कुछ 
पर बची रहे हर शाम उसके पास 
एक थोड़ी-सी खुशी - उसका सहारा 
जिसे थैले में डाल 
लौट सके वह घर डग भरता 
उत्सुक

कि बचे रहें उसके पास भी कुछ सपने 
कि बीते न उसकी रात सूनी आँखों में।
