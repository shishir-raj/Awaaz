लोकतन्त्र ख़ामोश है / कृष्ण कुमार यादव
लोकतन्त्र ख़ामोश है 
हर किसी ने उसे 
आगे कर दिया है ढाल की तरह ।

लोकतंत्र की आड़ में
रोज़ बदलते हैं पाले
गिरती हैं सरकारें
पर लोकतंत्र ख़ामोश है।

किस-किस को चुप कराए ये लोकतन्त्र
पाकिस्तान, अफ़गानिस्तान, ईराक
और भी न जाने कितने देश 
इसका मुलम्मा चढ़ाकर 
इसे ही चिढ़ाए जा रहे हैं

हर कहीं, लोकतंत्र लाने की ख़ातिर
घोंटा जा रहा है 
लोकतंत्र का ही गला
पर लोकतंत्र ख़ामोश है ।
