एक साँस गंध नदी सी / ओम निश्चल

कौन भला गूँथ गया
जूड़े में फूल
सिहर उठा माथ हल्दिया.

एक साँस गंध नदी सी
लहरों सा गुनगुना बदन
बात-बात पर हँसना रूठना
हीरे सा पिघल उठे मन
किसने छू लिया भला
रेशमिया तन
सिहर उठा हाथ मेंहदिया.

एक प्यार सोन पिरामिड सा
और बदन परछाईं सा
जल तरंग जैसे बजता है
मन मेरा पुरवाई सा
किससे ये लाज-शरम
कुछ तो बोलो...
सिहर उठा गात क्यों प्रिया?

एक आस गरम धूप सी
बाहों में ऐसे दहके
जूही बगिया में कोई
रह-रह के जैसे महके
किसने झाँका चुपके
घूँघट की ओट
दमक उठा प्रात सीपिया.
