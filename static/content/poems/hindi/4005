कब तक? / अवनीश सिंह चौहान
दाँव लगा 
कपटी शकुनी से 
हार वरूँ  मैं कब तक ?

कहो, तात-
विपरीत तटों का
सेतु बनूँ मैं कब तक ?
इनका-उनका 
बोझा-बस्ता
पीठ धरूँ मैं कब तक ?  

बड़े-बड़े 
ज़ालिम पिंडों की 
चोट सहूँ मैं कब तक ?

पाँव फँसाए 
गहरे पानी 
खड़ा रहूँ मैं कब  तक ?
नीली होकर 
उधड़ी चमड़ी 
धार गहूँ मैं कब तक ?

कोई तो 
बतलाए आकर
यहाँ रहूँ मैं कब तक ?

रोआँ-रोआँ 
हाड़ कँपाती 
शीत सहूँ मैं कब तक ?
बिजली, ओलों, 
बारिश वाली 
रात सहूँ मैं कब तक ? 

बहुत हुआ, 
अब और न होगा
धीर धरूँ मैं कब तक ?
