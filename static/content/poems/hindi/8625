फिर घटाएं जामुनी छाने लगी हैं / ओम निश्चल
उठ गए डेरे 
यहॉं से धूप के
डोलियॉं बरसात की आने लगी हैं।

चल पड़ी हैं फिर हवाएँ कमल-वन से,
घिर गए हैं मेघ नभ पर मनचले,
शरबती मौसम नशीला  हो रहा
तप्त तावे-से तपिश  के दिन ढले
सुरमई आँचल 
गगन ने ढँक लिए
फिर घटाएँ जामुनी छाने लगी हैं।

आह, क्या कादम्बिेनी है, और ये
अधमुँदी पलकें मदिर सौदामिनी की
इंद्रधनुषी देह, बादल-राग  गाती
सॉंस जैसे कॉंपती है कामिनी की
पड़ रही जब से 
फुहारें चंदनी
आँसुओं में कुछ नमी आने लगी है। 
