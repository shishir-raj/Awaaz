लबों पर नाम उनका / आशीष जोग

लबों पर नाम उनका हमसे लाया अब न जायेगा,
और आगे इसके ये रिश्ता निभाया अब न जायेगा |

बड़ी मुश्किल से छूटी जान अब तौबा करो ऐ दिल,
जो आया फिर किसी पे तो बचाया अब न जायेगा |

बिछड़ते जाते इक इक कर के हैं जो दोस्त गिनती के,
बचे जो भी हैं नाम उनका गिनाया अब न जायेगा |

उठायीं तोहमतें हमने ज़माने भर की हैं अब तक,
मगर इस ज़िन्दगी का बोझ उठाया अब न जायेगा |

लगी थी मेरे दिल में आग अब जलता है दिल देखो,
जो पहुंचे आग ये तुम तक बुझाया अब न जायेगा |
