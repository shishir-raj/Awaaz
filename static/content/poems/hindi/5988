बेर / अम्बर रंजना पाण्डेय
मर्कट-दल उत्पात मचा कर
अभी अभी गया हैं । 
बदरी का बेचारा बालक वृक्ष इसी बरस तो
फला था ।
हरे-हरे बेर टूंग-टूंग कर 
फेंक गए वानर । 
तुम दुखी मत हों बदरी गाछ । 

जानता हूँ गौधूलि
लौटती बेर असंख्य शुकों का झुण्ड 
विश्राम पाता था तुमपर जरा अबेर । 
पियराते बेरों के लिए ललचाता किन्तु अगली 
ऋतु और भी फलोगे तुम ।
अरुण-पिंगल फूलों से झोल खा जाएँगी
डगालियाँ । 

निराश होना ठीक नहीं यों ।
बीत जाने दो शीत-काल, पड़ जाने दो तुषार । 
वसंत आते ही
फुनगियों फूल जाएँगे लजीले फूल हज़ार ।
