मैं न चुप हूँ न गाता हूँ / अटल बिहारी वाजपेयी
न मैं चुप हूँ न गाता हूँ  

सवेरा है मगर पूरब दिशा में  
घिर रहे बादल 
रूई से धुंधलके में 
मील के पत्थर पड़े घायल 
ठिठके पाँव  
ओझल गाँव 
जड़ता है न गतिमयता  

स्वयं को दूसरों की दृष्टि से 
मैं देख पाता हूं 
न मैं चुप हूँ न गाता हूँ  

समय की सदर साँसों ने  
चिनारों को झुलस डाला, 
मगर हिमपात को देती  
चुनौती एक दुर्ममाला,  

बिखरे नीड़, 
विहँसे चीड़, 
आँसू हैं न मुस्कानें, 
हिमानी झील के तट पर  
अकेला गुनगुनाता हूँ। 
न मैं चुप हूँ न गाता हूँ
