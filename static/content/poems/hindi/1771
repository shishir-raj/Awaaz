एक झूठी मुस्कुराह्ट को खुशी कहते रहे / दिनेश त्रिपाठी 'शम्स'
एक झूठी मुस्कुराह्ट को खुशी कहते रहे ,
सिर्फ़ जीने भर को हम क्यों ज़िन्दगी कहते रहे 

लोग प्यासे कल भी थे हैं आज भी प्यासे बहुत ,
फिर भी सब सहरा को जाने क्यों नदी कहते रहे 

हम तो अपने आप को ही ढूंढते थे दर-ब-दर ,
लोग जाने क्या समझ आवारगी कहते रहे 

अब हमारे लब खुले तो आप यूं बेचैन हैं ,
जबकि सदियों चुप थे हम बस आप ही कहते रहे 

रहनुमाओं में तिज़ारत का हुनर क्या खूब है ,	
तीरगी  दे करके हमको रोशनी कहते रहे
