सभ्यताओं का संघर्ष / कृष्ण कुमार यादव
सभ्यताओं का संघर्ष
एक सभ्यता और दूसरी सभ्यता
के बीच अन्तर करता
और उनमें एक द्वन्द्व पैदा करता

लेकिन इससे पहले कि
एक सभ्यता विजित होती
उसके द्वारा पल्लवित-पुष्पित
दूसरी सभ्यता भी
सर उठाकर खड़ी हो जाती

अब
वह किसी सभ्यता के
रहमो-करम पर नहीं
ख़ुद को 
सभ्यता का मानदंड मानती है

बस 
ऐसे ही चलता है
सभ्यताओं का संघर्ष
कोई नहीं सोचता
सभ्यताओं की आड़ में
यह मानवीय संघर्ष है ।
