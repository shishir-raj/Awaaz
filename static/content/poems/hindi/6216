पहली पेंशन /अनामिका
श्रीमती कार्लेकर 
अपनी पहली पेंशन लेकर 
जब घर लौटीं– 
सारी निलम्बित इच्छाएँ 
अपना दावा पेश करने लगीं।  

जहाँ जो भी टोकरी उठाई 
उसके नीचे छोटी चुहियों-सी 
दबी-पड़ी दीख गई कितनी इच्छाएँ!  

श्रीमती कार्लेकर उलझन में पड़ीं 
क्या-क्या ख़रीदें, किससे कैसे निबटें ! 
सूझा नहीं कुछ तो झाड़न उठाई 
झाड़ आईं सब टोकरियाँ बाहर  
चूहेदानी में इच्छाएँ फँसाईं 
(हुलर-मुलर सारी इच्छाएँ) 
और कहा कार्लेकर साहब से– 
“चलो ज़रा, गंगा नहा आएँ!”
