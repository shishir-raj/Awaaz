श्राद्ध / ऋषभ देव शर्मा

हे पितः !

आपके चरणों में नत है 
आपका यह आत्मज _ 
सदा का अकर्मण्य 
बामन का बैल .

किस अधिकार से करूं 
मैं तर्पण-अर्पण ? 
कहाँ चुका सका आपका ऋण ? 
कभी चुका भी न सकूंगा .


सभी कुछ तो कर दिया नष्ट मैंने , 
जो आपने सौंपा था. 
कहाँ सँभाल सका 
आपके तेज को ,तप को, 
आपका यह क्षुद्र छोटा बेटा ?

आप थे त्याग और दान की प्रतिमूर्ति, 
और मैं बन बैठा भिखारी ! 
कामनाओं की वैतरणी में बिलबिलाता 
नारकीय कीट बन गया मैं तो ; 
आपके स्वर्ग से विमुख हो गया न !

खो दिया मैंने सम्मान 
जो अर्जित किया था आपने . 
लांछित किया आपके यश को 
और व्यर्थ, विद्या को.


मेरे पिता! 
मेरे गुरू भी थे आप 
और ईश्वर भी . 
आपकी अवज्ञा की मैंने: 
आप मन के शासक थे , 
मैं देह का दास बन गया !

अब तो 
इतना भी साहस नहीं बचा - 
छू सकूं आपके पावन चरण , 
मांग सकूं क्षमा .

~*~

पर आप तो पिता हैं - 
गुरू हैं - 
मेरे भगवान् हैं - 
आशीष रची अपनी हथेलियों से 
छू सकते हैं मेरा माथा, 
जला सकते हैं मेरा कलुष .

~*~ 

हाँ , मेरे कानों में गूँज रहा है 
आपका स्वस्ति-वाचन . 
बजने लगे हैं मेरे रोमांच में 
वे सारे स्तोत्र 
जो गद्गद कर देते थे आपको- 
आपके कंठ को.

अपनी सुनहरी भुजाओं में 
भर लिया है आपने मुझे !


मेरे ये आंसू स्वीकार करो; पितः !!


