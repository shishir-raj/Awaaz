दिन से लंबा ख़ालीपन / कुँअर बेचैन
नींदें तो
रातों से लंबी
दिन से लंबा ख़ालीपन 
अब क्या होगा मेरे मन?

मन की मीन
नयन की नौका
जब भी चाहे
बीती-अनबीती बातों में
डूबे-उतराए

निष्ठुर तट ने 
तोड़ दिए हैं
बर्तुल लहरों के कंगन।
अब क्या होगा मेरे मन?

जितनी साँसें
रहन रखी थीं
भोले जीवन ने
एक-एक कर
छीनीं सारी
अश्रु-महाजन ने

लुटा हाट में
इस दुनिया की,
प्राणों का मधुमय कंचन।
अब क्या होगा मेरे मन।।


-- यह कविता Dr.Bhawna Kunwar द्वारा कविता कोश में डाली गयी है।
