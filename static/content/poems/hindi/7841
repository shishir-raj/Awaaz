गीत-मन्त्र / कुमार रवींद्र

सुनो, बन्धु 
यह गीत-मन्त्र है 
इसे जपो पूरे मन से 
इसमें भेद छिपा है 
तुलसी औ' कबिरा की बानी का 
जिक्र हुआ है इसमें 
गंगा-कावेरी के पानी का 
इसमें माटी-गंध 
भरी है 
जानो रामखिलावन से 
रामखिलावन है हलवाहा 
गाता इसे बीज-बोते 
उसका बोया जो भी खाते 
उनके काज सुफल होते 
लय इसकी सीखी 
पुरखों ने 
जलपाखी के कूजन से 
वन्शीधुन के औ' अजान के 
इसमें सुर हैं मिले-जुले 
हमने जपा इसे जब-जब भी 
मन के सभी कपाट खुले 
आखर-आखर 
इसके उपजे 
नेह-बसे घर-आंगन से
