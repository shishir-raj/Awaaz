रामधनी की दुलहिन / कैलाश गौतम
रामधनी की दुलहिन
मुँह पर 
उजली धूप 
पीठ पर काली बदली है |

...रामधनी की दुलहिन 
नदी नहाकर निकली है |

इसे देखकर 
जल जैसे 
लहराने लगता है ,
थाह लगाने वाला 
थाह लगाने लगता है ,

होठों पर है हँसी 
गले 
चाँदी की हँसली है |

गाँव-गली 
अमराई से 
खुलकर बतियाती है ,
अक्षत -रोली 
और नारियल 
रोज़ चढ़ाती है ,

ईख के मन में 
पहली-पहली 
कच्ची इमली है |

लहरों का कलकल 
इसकी 
मीठी किलकारी है ,
पान की आँखों में 
रहती 
यह धान की क्यारी है ,

क्या कहना है परछाई का 
रोहू मछली है |

दुबली -पतली 
देह बीस की 
युवा किशोरी है ,
इसकी अँजुरी 
जैसे कोई 
खीर कटोरी है ,

रामधनी कहता है 
हँसकर 
कैसी पगली है |
