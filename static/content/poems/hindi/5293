तू सुधर जा देश मेरे / जगदीश चंद्र ठाकुर

तू सुधर जा देश मेरे 
हम न सुधरेंगे |
दो कदम आगे बढे 
फिर दो कदम पीछे मुड़े 
सीढियाँ ऊपर चढे 
और कुएँ में गिरे 
तू निकल जा देश मेरे 
हम न निकलेंगे |
आदमी को हम हमेशा
पंक्तियों में बांटते 
भाईयों का कत्ल कर 
हैं डफलियाँ ले नाचते 
तू संभल जा देश मेरे 
हम न संभलेंगे |
हम ने घोटाले दिए हैं 
तुझको अबतक भेंट में 
क्या पता कितना अंटेगा
और मेरे पेट में 
तू समझ जा देश मेरे 
हम न समझेंगे |
