विज्ञापन / अवनीश सिंह चौहान
गटक रहे हैं 
लोग यहाँ पर 
विज्ञापन की गोली 

एक मिनट में 
दिख जाती है 
दुनिया कितनी गोल 
तय होता है
कहाँ -कहाँ कब
किसका कितना मोल
जाने कितने 
करतब करती 
विज्ञापन की टोली

चाहे या 
ना चाहे कोई 
मन में चाह जगाती 
और रास्ता 
मोड़-माड़ कर 
घर अपने ले जाती 
विज्ञापन की 
अदा निराली-
बन जाती हमजोली 

ज्ञानी अपना 
ज्ञान भूलकर 
मूरख बन ही जाता 
मूरख तो 
मूरख ही ठहरा 
कहाँ कभी बच पता 
सबके काँधे 
धरी हुई है
विज्ञापन की डोली
