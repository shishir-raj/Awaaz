शरद की हवा / गिरधर गोपाल
शरद की हवा ये रंग लाती है,
द्वार-द्वार, कुंज-कुंज गाती है।

फूलों की गंध-गंध घाटी में
बहक-बहक उठता अल्हड़ हिया
हर लता हरेक गुल्म के पीछे
झलक-झलक उठता बिछुड़ा पिया

भोर हर बटोही के सीने पर
नागिन-सी लोट-लोट जाती है।

रह-रह टेरा करती वनखण्डी
दिन-भर धरती सिंगार करती है
घण्टों हंसिनियों के संग धूप
झीलों में जल-विहार करती है

दूर किसी टीले पर दिवा स्वप्न
अधलेटी दोपहर सजाती है।

चाँदनी दिवानी-सी फिरती है
लपटों से सींच-सींच देती है
हाथ थाम लेती चौराहों के
बाँहों में भींच-भींच लेती है

शिरा-शिरा तड़क-तड़क उठती है
जाने किस लिए गुदगुदाती है।
