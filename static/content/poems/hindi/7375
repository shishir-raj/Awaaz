महसूस हो रही थी शर्मिंदगी मुझे / जगदीश तपिश
महसूस हो रही थी शर्मिंदगी मुझे 
रोते हुए मिली थी मेरी ज़िन्दगी मुझे  

तौबा तो कर चुके थे छुएंगे न जाम को 
फिर मैकदे में लाई तेरी दोस्ती मुझे  

कितने फरेब हँस के उजालों ने दिए हैं 
रो-रो के कह रही थी मेरी तीरगी मुझे  

दामन न छुट जाए मेरे सब्र का कहीं 
ले चल तू दरे यार पे आवारगी मुझे  

हमज़ाद तो में ख़ुद ही था अपने वज़ूद का 
मुझसे मिला सकी न मेरी बेबसी मुझे  

कितना सुकून है तपिश गम की पनाह में 
मरने भी नहीं देती तेरी बेरुख़ी मुझे
