कभी खुशी मिली तो कभी गम कहीं मिला / जगदीश चंद्र ठाकुर

कभी खुशी मिली तो कभी गम कहीं मिला 
जो भी मिला किसी से कभी कम नहीं मिला |

उड़ता है प्रेम जैसे टिकिया कपूर की 
किसी भी दोस्ती में कोई दम नहीं मिला |

न मैंने उन्हें जाना, न समझे वे मुझे 
मिलते रहे ये हाथ मगर मन नहीं मिला |

चढ़ना पड़ा कहीं तो उतरना पड़ा कहीं 
रास्ता कहीं भी  कोई सम नहीं मिला |

आकाश की आँखों में भी पानी नहीं बचा 
भेजेगा वो पत्थर ही अगर बम नहीं मिला |
