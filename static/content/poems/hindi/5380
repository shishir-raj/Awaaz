धूप आगे बढ़ गई / जगदीश पंकज
क्यों कंगूरों पर ठहरकर
धूप आगे बढ़ गई
है कहाँ मध्यान्ह
संध्या देहरी पर चढ़ गई

हर सुबह देखा तिमिर,
पीछे गया, आगे खड़ा है
आज बौनी सभ्यता का
आदमी कितना बड़ा है
नाप ही परछाइयों की
क्यों कहानी गढ़ गई

हम विकल्पों में सदा
चिन्तित रहे, आतुर रहे
और बस दो बूँद को
व्याकुल सभी अंकुर रहे
हर भविष्यत् की किरण
खाली हथेली पढ़ गई

आज तो हर मोड़ पर
टकराव है या शोर है
क्या करे इन्सान, अपने
आप से ही चोर है
फटे पन्नों को मिलाकर
ज़िल्द जैसे मढ़ गई
