पुरुष का जन्म / ओम पुरोहित ‘कागद’

कांसे के थाल 
घनघनाए
चारदीवारी मेँ
... ऊंची अटारी पर
पुरुष के जन्म पर ।

स्त्री के हाथोँ का
कोमल स्पर्श
शायद गिरवी था
पुरुष के यहां
तभी तो 
थाली पर पड़ती थाप मेँ
पौरुष था मुखर !

उस दिन 
दिन भर
बंटी भरपूर
मिठाइयां-बधाइयां
मिलीं मगर पुरुष को !

बाप दादाओँ ने
मरोड़ी मूंछे
चौक चोराहे
नए सम्बोधनोँ पर
भीतर 
स्त्री लुटाती रही
ममता 
नवजात पुरुष पर !

किन्नर भी 
नाचे पुरुष के घर
स्त्री का घर
नहीँ उच्चारा किसी ने ।

क्या होता नहीँ
स्त्री का घर
स्त्री का वंश !
