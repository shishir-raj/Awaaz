फर्ज अदायगी / कृष्ण कुमार यादव

एयर कंडीशनर कमरों में बैठ
रचते हैं वे देश का भविष्य
लाल-नीली बत्तियों और 
हूटरों के साथ चिंघाड़ती
मँहगी गाडि़याँ
कराती हैं उनकी
विशिष्टता का एहसास।

आम जनता के दुख-दर्द से दूर
जीने हैं वे एक रूटीनी लाइफ
लम्बी-लम्बी टिप्पणियों
और लच्छेदार बातों के बीच
फ़र्ज अदा करते हैं
अपने अधिकारी होने का।

करते हैं फैसले वे
उनकी तकदीरों का
जिनसे कभी वे 
रूबरू ही न हुए।
