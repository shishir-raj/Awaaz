तुम्हारे इल्म की हाक़िम कोई तो थाह हो / इष्टदेव सांकृत्यायन
तुम्हारे इल्म की हाक़िम कोई तो थाह हो ।  
कोई एक तो बताओ, यह कि वह राह हो ।  

जेब देखते हैं सब स्याह हो कि हो सफ़ेद,         
कौन पूछता है अब चोर हो या साह हो ।    

अँगूर क्या मकोय तक हो गए खट्टे यहाँ,  
सोच में है कलुआ अब किस तरह निबाह हो ।

दर्द सिर्फ़ रिस रहा हो जिसके रोम-रोम से,  
उस थके मजूर को क्या किसी की चाह हो ।  

दिखो कुछ, कहो कुछ, सुनो कुछ, करो और कुछ,
तुम्हीं बताओ तुमसे किस तरह सलाह हो ।  

की नहीं बारिशों से कभी मोहलत की गुज़ारिश,
निकले तो बस निकल पड़े भले पूस माह हो ।

मत बनो सुकरात कि सिर क़लम हो जाएगा,
अदा से फ़ालतू बातें करो, वाह-वाह हो ।
