चिंताओं का बोझ जिन्दगी / अवनीश सिंह चौहान
सत्ता पर काबिज 
होने को 
कट-मर जाते दल 
आज सियासत-
सौदेबाजी
जनता में हलचल 

हवा चुनावी,
आश्वासन के  
लड्डू दिखलाए  
खलनायक भी नायक बनकर 
संसद पर छाए  

कैसे झूठ खुले-
अँजुरी में 
भरते गंगा-जल

लाद दिये 
पिछले वादों पर 
और नये कुछ वादे 
चिंताओं का बोझ जिन्दगी 
कोइ कब तक लादे 

जिये-मरे 
ये काम न आये,
बेमतलब, बेहल 

वही चुनावी 
मुद्दा लेकर 
वे फिर घर आए 
मन को छूते बदलावों के
सपने दिखलाए 

हैं  प्रपंच, ये पंच
स्वयं के 
कैसे-कैसे छल
