बरगद ठूँठ हुआ / कुमार रवींद्र
बरगद अपने आँगन में था 
कल वह ठूँठ हुआ 

उसकी जड़ को 
पता नही कब दीमक चाट गई 
अमरबेल लडकों ने रोपी 
घर में नई-नई 

पुरखों ने पाला-पोसा था 
अंधा हुआ सुआ 

सगुन-चिरइया का जोड़ा 
बरगद पर रहता था
तब यह बरगद 
रामराज की गाथा कहता था 

इसके साये देते थे 
सपनों की हमें दुआ 

परिक्रमा करते थे इसकी 
सूरज-चाँद सभी 
हमें न व्यापी इसके रहते 
विपदा कोई कभी 

'वटसावित्री' पर किसको 
पूजेंगी बड़ी बुआ
