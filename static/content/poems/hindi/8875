लड़कियाँ / किरण मिश्रा
लडकियाँ हैं तो बचा है
उत्सव, उमंग, गीत
संगीत और थाप ढोलक की ।

लडकियाँ हैं तो बचा है 
संस्कार, समाज, रिश्ते 
नाते और मर्यादा जीने की ।

लडकियाँ हैं तो बची है 
खनक चूड़ियों की
सावन के झूले, मल्हार, कजरी ।

लडकियाँ हैं तो बचे है 
भाव, प्यार, अल्लहड़ता 
समर्पण ,हँसी, ख़ुशी ।

लडकियाँ हैं तो 
लिखी जाएगी फिर कोई ग़ज़ल 
बनेगा फिर कही ताजमहल ।

लडकियाँ हैं तो बचेगा
परिवार और बचेगा
माँ का प्यार, दुलार ।

लड़कियों को मारोगे 
मारो मारो, 
लेकिन याद रखना
जिस दिन हम इंकार करेंगे 
तुम्हे इस दुनिया में लाने से 
वह दिन क़यामत का दिन होगा ।

हे मनुपुत्रो ! बचाओ स्वयं को ।
