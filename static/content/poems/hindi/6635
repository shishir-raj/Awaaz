आकांक्षा / गिरिराज शरण अग्रवाल
मैं तुम्हारी आँखों में
झाँकूँ 
और झाँकता ही रहूँ ।

मैं
तुम्हारी आँखों की गहराई 
नापूँ
और नापता ही रहूँ ।

तुम्हारे आकाश को 
बाँहों में अपनी
भर लूँ
और भरता ही रहूँ ।

तुम्हारे सपनों में 
इंद्रधनुषी रंग घोलूँ
और घोलता ही रहूँ ।

तुम्हारी साँसों में 
जीभर महकूँ
और महकता ही रहूँ।
तुम्हारे मादक स्पर्श को
प्यार से सहेज लूँ
और सहेजता ही रहूँ ।

तुम्हारे संकेतों को 
अनायास समझ लूँ
और समझता ही रहूँ ।
