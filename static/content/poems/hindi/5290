अपनी इच्छाओं का ही विस्तार है / जगदीश चंद्र ठाकुर

अपनी इच्छाओं का ही विस्तार है
जिंदगी जैसी भी है स्वीकार है |

दीखता है जो हमारे सामने 
वह तो अपना ही रचा संसार है |

एक पत्ता सूख डाली से गिरा
एक आने के लिए तैयार है |

है दिया आनंद फूलों ने जहाँ 
पत्थरों ने भी किया उपकार है |

चाहकर भी कुछ न दे पाया तुझे 
मुझ पे भी मेरा कहाँ अधिकार है |

जिस चिकित्सक ने मुझे चंगा किया 
वह भला क्यों आजकल बीमार है |

लोग जो हैं स्वार्थ में अंधे हुए 
क्या नहीं उनका कोई उपचार है |
