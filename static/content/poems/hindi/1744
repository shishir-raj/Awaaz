हर बच्चे को दोस्त बनाएं / दिविक रमेश
आओ दोस्ती का मिलजुल कर
हर बच्चे तक हाथ बढ़ाएं
छूट न जाए कोई बच्चा
हर बच्चे को दोस्त बनाएं।

पौधे हों चाहे हों प्राणी
हम तो चाहते दोस्त बनें सब
कोई भी न लड़े कभी भी
हम तो चाहते दोस्त बनें सब।

हम को तो अच्छा लगता है
सबको दोस्त बनाना जी
माँ कहती आसान नहीं पर
सच्चा दोस्त बनाना जी।

सदा साथ निभाती है जो
वही दोस्ती होती सच्ची
गलत करे ना करने दे जो
वही दोस्ती होती सच्ची।

मजा बहुत पर आता हमको
दोस्त अरे जब घर पर आते
आकर गाकर और झूमकर
जन्मदिन के तोहफे लाते।
