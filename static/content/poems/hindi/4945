नदी / अनिता भारती
एक उन्मुक्त नदी 
निर्बंध, निडर  
बाँध तोड़ बहने को उत्सुक
कब रोक पायी 
उसे बेबस बाड़?

आ, गेसुओं की सुगन्ध
मुझसे गले मिल जा।
हवा का कोना-कोना
मुक्ति गीत है मेरा
प्राण वायु लायेगी नया सबेरा।

एक उन्मुक्त नदी
जो निर्बंध बहती है---
कौन रोक पाया है उसे?

आ, मेरा मुझसे आलोकित हो
दीप्त कर अंधियार
सुबह की सुनहरी रेशमी डोर ही
तोड़ेगी मन की कारा

तुम मानो न मानो
मुझे न भाता तुम्हारा उपकार 
आ, चल सखी
हमें मोड़नी है जीवन की धारा
