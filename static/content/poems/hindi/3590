बेटियाँ / कुँअर बेचैन
बेटियाँ-
शीतल हवाएँ हैं 
जो पिता के घर बहुत दिन तक नहीं रहतीं
ये तरल जल की परातें हैं
लाज़ की उज़ली कनातें हैं
है पिता का घर हृदय-जैसा
ये हृदय की स्वच्छ बातें हैं

बेटियाँ -
पवन-ऋचाएँ हैं
बात जो दिल की, कभी खुलकर नहीं कहतीं
हैं चपलता तरल पारे की
और दृढता ध्रुव-सितारे की
कुछ दिनों इस पार हैं लेकिन
नाव हैं ये उस किनारे की

बेटियाँ-
ऐसी घटाएँ हैं 
जो छलकती हैं, नदी बनकर नहीं बहतीं


-- यह कविता Dr.Bhawna Kunwar द्वारा कविता कोश में डाली गयी है।
