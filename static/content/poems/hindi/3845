तब साथी मंगल पर जाओ / जयकृष्ण राय तुषार
धरती की 
उलझन सुलझाओ ।
तब साथी 
मंगल पर जाओ ।

दमघोंटू 
शहरों से ऊबे,
गाँव अँधेरे में 
सब डूबे,
सारंगी लेकर 
जोगी-सा 
रोशनियों के 
गीत सुनाओ ।

जाति-धरम 
रिश्तों के झगड़े,
पत्थर रोज़ 
बिवाई रगड़े,
बाजों के 
नाख़ून काटकर 
चिड़ियों को 
आकाश दिखाओ ।

नीली, लाल 
बत्तियाँ छोड़ो,
सिंहासन से 
जन को जोड़ो,
गागर में 
सागर भरने में 
मत अपना 
ईमान गिराओ ।

मंगल पर 
मत करो अमंगल,
वहाँ नहीं 
यमुना, गंगाजल,
विश्व विजय 
करने से पहले 
ख़ुद को 
तुम इन्सान बनाओ ।
