સી યુ અગેઇન કરતાં તમારું એ આવજો મધમીઠું લાગે / દિલીપ આર. પટેલ (ઓરેંજ, કેલિફોર્નીયા)

સી યુ અગેઇન કરતાં તમારું એ આવજો મધમીઠું લાગે
હાય હેલો  ફ્રેંડશીપ બને દોસ્તી તો શમણું અણદીઠું જાગે
હમદર્દીલાં દિલડાંનો ધબકાર સંભળાયે આલિંગન વિના
ચોટદાર એનો એવો ઉન્માદ આઈ લવ યુ અણકીધું વાગે
પરભોમમાં ઓમનું છૂંદણું જોઇને જોમ આવે
હોમસીકને આમ મળવા જાણે માભોમ આવે
હતાશ હું બેભાન રહું છો હો ઇ. આર. સારવારે
જોઉં તરત “કેમ છો” શબ્દ પડઘા થઈ આવે
ક્ષુધાસભર આળોટું  વિદેશી વાનગી વચાળે
ખાઉં ઓડકાર  જો ખીચડી ખાટી છાશ આવે
 ચકરાઉં બસ  નૉર્ડસ્ટ્રોમ  મેસીસ ઝાકજમાળે
ચીંથરાને ચૂમું  જો  મૅઈડ ઈન ઇંડિયા આવે
લૉટરી  કૂપન યા જૉબ-લેટર ગાર્બેજ ભાળે
ફાટેલ દેશી  ટપાલમાં અક્ષર મોતી થૈ આવે
કુમ્ભકર્ણ થઈને નસ્કોરું  ક્રીસમસનીય સવારે
સફાળો જાગું “જાગો રે” પ્રભાતિયે સાદ આવે
ભટકે બેતાળાભરી નયના  ઇંટરનેટના મેળે
મળે ગુજરાતી ફોંટ  તો બેસવાનું ઠામ આવે
ડોલર નામે સાહ્યબી છો  ના દોમદોમ આવે
દોલતમાં દિલને ભાગે  જો કાણી પાઇ આવે
